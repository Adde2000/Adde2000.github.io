De tre bockarna Bruse
Det var en gång tre bockar som skulle gå till sätern och bli feta och alla hette de Bruse. På vägen var det en bro över en strid fors som de måste över och under den bron bodde ett troll med ögon som tallrikar och näsa så lång som ett kvastskaft. Först kom den yngsta bocken Bruse och skulle över bron.
”Tripp trapp tripp trapp”, lät det i bron. 
– Vem är det som trippar på min bro skrek trollet 
– Åh det är den minsta bocken Bruse sa bocken. Jag ska till sätern och bli fet och han lät så fin i rösten. 
– Nu kommer jag och tar dej sa trollet 
– Åh nej ta inte mej för jag är så liten så liten. Vänta bara lite så kommer den mellersta bocken Bruse, han är mycket större. 
– Låt gå för det, sa trollet. 
Efter en stund kom den mellersta bocken Bruse och skulle över bron. 
”Tripp trapp tripp trapp”, lät det i bron. 
– Vem är det som trampar på min bro skrek trollet 
– Åh det är bara den mellersta bocken Bruse som ska till sätern och bli fet, sa bocken. Han var inte så fin i rösten, han. 
– Nu kommer jag och tar dej, skrek trollet 
– Åh nej, ta inte mej! Vänta lite så kommer den stora bocken Bruse. Han är mycket, mycket större! 
– Låt gå för det, sa trollet. 
Rätt som det var kom den stora bocken Bruse. 
”Tripp trapp tripp trapp” lät det. Den bocken var så tung att det knakade och brakade i bron. 
– Vem är det som klampar på min bro, skrek trollet. 
– Det är den stora bocken Bruse, sa bocken. Han var rysligt grov i rösten. 
– Nu kommer jag och tar dej, skrek trollet. 
– Ja kom du bara! Jag har två stora horn att stånga dej med, sa bocken. Och så störtade han på trollet och stångade honom ut i forsen. 
Och så gick de tre bockarna Bruse till sätern där blev de så feta så feta, att de knappast orkade gå hem igen. Och har inte fettet gått av dem så är de väl feta än. 
Och snipp, snapp, snut så var sagan slut.
